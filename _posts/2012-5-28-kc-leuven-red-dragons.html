---
title: KC Leuven - Red Dragons
tags:
- sportief
- wedstrijdverslag
- Red Dragons
subtitle: KC Leuven te sterk voor Red Dragons
abstract: 
image: "/images/news/2012-5-28-kc-leuven-red-dragons.jpg"
---
<p>Pinkstermaandag 2012 … Daar stonden we in Leuven met onze spiksplinternieuwe truitjes. We gingen meedoen aan het Pinkstertornooi. Al maanden werkten we er naar toe. En tegen wie mochten we starten? Iedereen zal het zich nog wel herinneren: KC Leuven.</p>
<p>Voorbeschouwing van onze trainer Theo: een ervaren ploeg waar zelfs onze gewestelijken het moeilijk tegen zouden hebben. Met moed in onze schoenen startten we dan ook de wedstrijd en toen gebeurde het … We hadden dan wel geen Red Bull gedronken, maar vleugels hadden we (eigenlijk niet zo verwonderlijk want we zijn draken).</p>
<p>20 minuten lang hielden we de 0 op ’t scorebord. En in de volgende wedstrijden bevestigden we: 1 korfje meer en we hadden de finale gespeeld. Ik herinner me nog heel goed de euforie die er onder de draken toen heerste.</p>
<p>Draken hebben nog steeds vleugels, maar die van ons waren deze keer gekortwiekt. Deze keer werd het duidelijk dat je op 1,5 jaar sportief niet kunt bereiken wat een ploeg met 15-20 jaar ervaring heeft.</p>
<p>Eventjes zag het er nog goed uit. Alhoewel het reeds in 't eerste kwart 0 – 2 was, kwamen we in het tweede kwart snel terug tot 2 – 2 (2 inlopers van uw correspondent). Maar de vreugde duurde juist een halve minuut: 2 – 3. En het werd nog 2 – 4 voor we de rust ingingen.</p>
<p>Na de rust snel 2 – 5, maar eventjes laaide de drakenhoop nog op toen Koen een mooie korf maakte. Hij kon dit echter niet herhalen want hij werd het veld afgedragen met een knieblessure. Waren de draken hierdoor aangeslagen? Feit is dat KC Leuven over de drakennatie walste met een 3 – 9 eindstand.</p>
<h4>Dragonlady van de match</h4>
<p><strong>An L</strong> was er terug bij en dat maakt ons heel blij. Daarom verdient ze deze keer de titel.</p> 
