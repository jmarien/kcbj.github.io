---
title: Het Onnozel Kersttornooi
tags: []
subtitle: De derde editie van het korfbaltornooi georganiseerd door onze Red Dragons
  was een success
abstract: 
image: "/images/news/2015-1-4-het-onnozel-kersttornooi.jpg"
---
<p>De voorbije jaren zijn de 7 wijze draken door omstandigheden afgeslankt tot 4 (minder) Wijze Draken. Onze vrouwen vinden het grappig om te zien hoe gedreven we regelmatig vergaderen (en proeven van verschillende biertjes die we weer ergens gevonden hebben), hoe we met de regelmaat van de klok veel willen blijven organiseren, maar toch steeds weer moeten vaststellen dat het niet altijd eenvoudig is, (lees met heel wat geïmproviseer op het laatste moment). Af en toe is er een Red Lady die ons attent maakt op bepaalde zaken en moeten we weer toegeven dat ‘De Lord’ onvervangbaar is.</p>
<p>Maar dit jaar is het ons opnieuw gelukt een ‘Onnozel Kerstornooi’ te organiseren. Ondertussen al aan een derde editie toe en dit in een te kleine speelzaal van de Mixx (was het nu de rode of de gele lijn die het terrein afbakende). 21 (draken-) ouders en 24 jeugdspelers (waarvan 1 voetballerke, die verdomd goe kan korfballen) zakten enthousiast af naar de Mixx om er een 4 uur durend sportief en gezellig spektakel van te maken. Ja we weten het, de zaal was te klein. Maar het was deze zaal of buiten spelen en dan hadden we onze schaatsen moeten aan doen (al is dat geen probleem, denkende aan onze uitdaging van het Jaarfeest begin dit jaar.) En als de Kern hierin traint, zal dit voor ons ook wel goed zijn, dachten we.</p>
<p>Zoals vorig jaar werden opnieuw 4 ploegen samengesteld en door de Wijze Raad wijs verdeeld. Onze twee vaste scheidsrechters Noele en Wydse waren opnieuw van de partij en dit keer ondersteund door Sander DC, Thomas en Nik. Als tegenprestatie mochten ze een matchke meespelen en dit zullen we geweten hebben. Tegen dat jong geweld is niets te beginnen.</p>
<p>Het viel ons op dat de cadetten goed hun mannetje (of vrouwtje) stonden tussen de scholieren. Zelfs de trainers Guy en Nik waren van de partij. De eerste om te spelen (of wat er op trok), de laatste om vooral de scheidsrechters bij te staan (alhoewel Noele dit niet meer nodig heeft). En ja de nieuwe Dragons Inge, Jurgen en Sigrid hebben de smaak te pakken, het plezier droop eraf.</p>
<p>We willen de kapiteins Nancy, Peggy van de Kris, Nina en Peggy van den Dirk feliciteren dat ze 
hun taak als kapitein perfect hebben uitgevoerd en er mee in slaagden ons strak wedstrijdschema 
aan te houden. Ook onze vaste DJ Ivo zorgde voor een 4 uur durende aaneenschakeling van schlagers en opzwepende muziek. Sommigen verdedigden op bepaald moment al zwierend op de 
maat van de muziek.</p>
<p>Gelukkig vielen er dit jaar geen gewonden (of we hebben er toch geen gezien :-), alleen spijtig dat Koen na de eerste match moest ondervinden dat de griep in het land was en vroeger naar huis moest (volgens Hilde sliep hij 3 uur later nog).</p>
<p>Na zo’n inspanning was het rennen naar de douches en nadien naar de kantine voor het ondertussen ook al traditioneel Chinees festijn. Nina, Micke en Bruintje hadden de ‘feestzaal’ prachtig versierd. De 54 hongerigen en dorstigen hebben zich serieus laten gaan en uiteindelijk was er niets meer over.</p>
<p>En zoals elk jaar heeft iedereen gewonnen (Fun!) al was ploeg 2 een echt sterke ploeg.</p>

<p>De Raad der Wijzen<br />
Stefaan, Tom, Bruintje en Geert</p>