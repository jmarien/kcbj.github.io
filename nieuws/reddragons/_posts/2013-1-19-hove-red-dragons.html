---
title: Hove - Red Dragons
tags:
- sportief
- wedstrijdverslag
- Red Dragons
subtitle: Wedstrijd verslag van onze Red Dragons tegen de recreanten ploeg van Hove.
image: "/images/news/2013-1-19-hove-red-dragons.jpg"
---
<p>Een ploeg, die weet te scoren en het ook blijft doen, maar ook heel sportief is. Dit was uw correspondent ten ore gekomen toen hij een wedstrijd boekte tegen de recreanten van Hove. Ook in de recreantenflash kon je duidelijk zien dat het een vlot scorende ploeg is: 11 – 10, 
13 – 13, 13 – 3, 12 – 6. Een ploeg die ook elke week speelde.</p>
<p>Toch trokken 12 dappere draken richting Hove, mentaal al voorbereid op de grootste pandoering uit de drakengeschiedenis. Om ons nog wat meer moed in te spreken, wist Theo ons nog te vertellen dat dit een ploeg van ex-gewestelijken is, waar zelfs onze gewestelijken niet van konden winnen.</p>
<p>Aangekomen in de sporthal zagen we een sympathiek ogende, iets rijpere ploeg. Eventjes warm draaien (Theo kreeg het zelfs gedaan dat we inlopers en haken deden) en toen kon de wedstrijd starten. En de draken hielden de eerste helft goed stand. Alhoewel in ’t eerste kwart Hove vlot een 2 – 0 voorsprong pakte, sloeg ons drakenploegje in ‘t 2de kwart terug. Door sterk samenspel van ’t aanvallervak kon uw correspondent 2-maal korven en daar in ’t andere vak Hove slechts één keer de bal door de korf kreeg, konden we de rust  met een 3 – 2 achterstand ingaan. Met een gemiste strafworp en 2 (terecht) afgekeurde korven mogen we schrijven dat deze score een waarheidsgetrouwe weergave van de eerste helft was.</p>
<p>De afgetekende nederlaag werd echter in het 3de kwart bewerkstelligd. Een aanvalsvak dat een vitteske of 2 hoger schakelde, reet onze verdediging aan flarden. In het andere vak konden we ook al niet scoren en plots stond er 7 – 2 op ’t scorebord. Het 4de kwart bolde Hove rustig uit. Nog 2 korfjes erbij bracht het saldo van Hove op 9. Gelukkig konden Iris met een prachtig shot temperen tot 9 – 3 en kreeg Petra, die alle harten van de tegenpartij voor zich gewonnen had, een vrijgeleide om er voor ons nog een 4de in te gooien.</p>
<p>9 – 4 dus en laat ons eerlijk zijn … Een milde score voor het toch duidelijk niveauverschil tussen beide ploegen. Volgens mij was dit de sterkste ploeg die we tot nu toe zijn tegengekomen. 
Wat het verschil maakte? Hove is een niet zo groot ploegje van, op elkaar heel goed ingespeelde, heel ervaren (ik hoorde anciënniteiten van 15 - 20 jaar) spelers.</p>

