---
title: Red Dragons - Mercurius
tags:
- sportief
- wedstrijdverslag
- Red Dragons
subtitle: Geslaagde "come-back" van trainer/coach Dirk P. bezorgt de Red Dragons een
  2de gelijkspel op rij tegen een Antwaarpse club
abstract: 
image: "/images/news/2012-12-8-red-dragons-mercurius.jpg"
---
<p>Onze Swa en Hilde hebben vrienden in ’t Antwerpse en als je Antwerpen zegt, zeg je ook korfbal. Het verbaasde me dan ook niet dat ze met een ploegje kwamen aandraven die ook wel eens tegen ons wilden spelen: Mercurius Hoboken.
<p>Het afspreken met Ludwig liep vlot en dus konden we hen al snel op zaterdag 8 december verwelkomen. En echte recreanten waren het. Terwijl wij ons nat in ’t zweet over de lijntjes van de sporthal liepen, trokken zij richting kantien.</p>
<p>Gelukkig konden ze die ook verlaten en om 17u kon de wedstrijd stipt starten. Wel moest ons Heidi tijdelijk bij hen invallen aangezien er een aantal in ’t verkeer vastzaten.</p>
<p>De wedstrijd golfde op en neer, maar we mogen toch schrijven dat in de aanvangsfase de draken de wedstrijd stevig in handen hadden. De 1 – 0 (een prachtige korf van Geert Ceu) kwam er dan ook redelijk snel en uw correspondent begon al te dromen van de 2de overwinning van het seizoen. Maar een Hobokense flits (ook een mooie shot) bracht de score terug in evenwicht. De draken bleven echter op hun élan verder spelen en kregen een verdiende 2 – 1 op het drakenbord.</p>
<p>Maar hoe !!!! Hoe !!! Daar stond Benny tegen de zijlijn met die bal in zijn handen. Iedereen verwachtte een pas maar de bal werd de hoogte in gekatapulteerd en suisde op zijn terugreis naar de aarde DOOR de korf. Iedereen werd zot op de bank.</p>
<p>Weer was de vreugde echter van korte duur, want het ervaren Mercurius kon nog voor de rust gelijkmaken. Verder viel in die eerste helft een ongelooflijk alerte en snelle Karen te noteren, die overal goed tussen zat en hierdoor veel Hobokense aanvallen heel snel beëindigde.</p>
<p>De tweede helft was heel spannend, maar de verdedigingsvakken van beide ploegen deden wat van hen verwacht werd: geen korven tegen. Als we eerlijk zijn, moeten we toch schrijven dat Mercurius dichter bij de 3de korf was dan wij: een bal die op de korf danste, maar dan toch besloot om er niet in te vallen en we kwamen nog eens goed weg toen een duidelijke fout van achteren (normaal strafworp) niet gefloten werd.</p>

<h4>Draak van de wedstrijd?</h4>

<p>Benny (met een nu nog steeds niet te geloven korf) en de overal tussenzittende Karen verdienen zeker op het podium te staan, maar zonder twijfel is de gouden plak van deze wedstrijd voor: <strong>Dirk P.</strong> door zijn rust en kalmte die hij van de zijlijn kon overbrengen op zijn spelers.</p>


